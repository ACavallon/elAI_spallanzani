Abbagliare la Luna: un Discorso Ignorante per la Giullarizzazione del Mondo

Una bozza di copertina per il nostro libro privato. Segue un estratto dalla calunniosa prefazione di Umberco Eto:

“I libri che nascono in rete somigliano spesso a un piatto di profiteroles: sono composti da tante parti simili, incollate superficialmente e molto dolci. Succedeva anche coi libri dei giornalisti, quasi sempre collage di vecchi articoli, ma adesso le dimensioni di ogni pallina si sono ulteriormente ridotte. Il discorso sparato sulla rete deve essere breve, legato a un fatto in discussione e anche un po’ iperbolico, altrimenti affonda nel rumore. Rendere organici questi pezzetti costa una fatica sbalorditiva e spesso ci si accorge che é impossibile o inutile, perché sono perifrasi uno dell’altro e persino il loro ordine é poco rilevante: si potrebbero disporre a rovescio senza cambiare molto il risultato. Come i profiteroles, questi libri allettano ma producono rapidamente una certa stanchezza del palato.

Il libro nato in rete riesce presto molesto anche all’autore. Riunire i pezzetti è come cercare di dare una forma complessiva alla propria camera di giovinetto: i tanti oggetti, così compiuti e belli e carichi di memoria presi uno alla volta, tutti insieme compongono una bancarella di straccione, un mosaico demenziale. Farsi curatore di se stesso è compito che per essere fedelmente portato a termine richiederebbe un grande disprezzo, ma il disprezzo non fa scrivere libri.

Il libro nato su internet assume quasi inevitabilmente la forma di un’orazione, ma mancando su carta la continua reazione del pubblico si avverte qualcosa di strano, come di fronte a una sitcom di Sandra e Raimondo senza le risate registrate.

Questo libro nasce da un blog. Ma il monopolio di facebook ha reso ancora più evidente l’indole carceraria della scrittura blogghereccia. I rari commenti, la solidarietà pelosa tra sopravvissuti, queste cose ricordano i secondini umanitari e i colpi sui muri di un film di Mario Merola. A riprova, si noti che i quaderni di Gramsci somigliano a un blog nell’era di facebook. La differenza psicologica è che Gramsci non si era messo in galera da solo. Chiaramente i blog erano un carcere anche prima, ma più affollato. Facebook, come un’amnistia, ne ha tirato fuori i meno recidivi e quindi, probabilmente, i più fessi.”

Molti ci chiedono anche ragguagli sul titolo. Qui precisiamo solo che “per” non ha senso finale ma sta per “in occasione di”, e che il libro come oggetto fisico non uscirà mai, essendo patentemente da pervenuti usare un simile mezzo nel ventunesimo secolo. Per tacere del perentorio silenzio di ogni possibile editore, compresi quelli a pagamento, e della rottura di un vetusto ciclostile.

Ma qualcosa bisogna pur fare, e un blog è il luogo ideale per i ripieghi. Scodelliamo quindi un pezzo della seconda prefazione, a firma di un cortese pedante.

“Prima una battuta per indorare la pillola.

Un fascista che fa le battute? Faceto nero!

Ok. Il seguito non fa ridere.

Le reazioni automatiche non sono per forza semplici. Un uomo può reagire in maniera articolata senza ragionare affatto. Senza arrivare ai dubbi metafisici sull’esistenza stessa di un pensiero “libero”, sembra evidente che gli individui hanno ricevuto dei protocolli che potevano applicare a moltissime situazioni senza mai chiedersi granché. Il conflitto che prima o poi sorge tra questi protocolli può rendere consapevoli dell’automatismo della risposta, oppure può essere neutralizzato. Uno dei sistemi per neutralizzarlo viene chiamato “ironia”, sebbene non somigli molto a quella classica. Questa interrompe il conflitto e fa ripartire i processi automatici. Il risultato, che è un errore, viene espresso e presentato non come errore, ma come feature.
Come se di fronte ai risultati bislacchi di un’elaborazione il programmatore non si mettesse a cercare l’errore, ma postasse il risultato su facebook per farsi due risate con gli amici, aspettando quasi con gioia il manifestarsi di un altro errore bislacco.
Ma perché non cerca l’errore? Perché il sistema è troppo complesso e lo sforzo non varrebbe la pena? O perché è un impiegato e quindi in fin dei conti la responsabilità non è sua? O semplicemente non ha altri modi di divertirsi? Forse perché ormai è programmato per non cercarlo.
Magari per Socrate l’ironia era un modo per cercare l’errore, il discorso un modo di attivare i protocolli per farli confliggere. Ma la volontà di sanare l’errore non veniva dall’ironia: era una necessità etica, forse. La tecnica di provocare l’errore si è tramandata e diffusa spaventosamente, ma non la volontà di riparare.
Per secoli però la parola ironia ha indicato non solo la tecnica, ma anche il valore etico conferito alla tecnica da quell’uomo. Ironia è diventato quasi sinonimo di intelligenza e ricerca della verità, come se “architettura” diventasse sinonimo di “bellezza”. Curiosamente, mentre la retorica è diventata per antonomasia “cattiva retorica”, l’ironia si è caricata in modo quasi esclusivamente positivo. Il suo possibile uso come mera consolazione e quindi rassegnazione all’errore è stato evidenziato tante volte, ma in genere ne sono seguite pernacchie.
La colpa, in definitiva, è di Socrate. Senza il suo straordinario modello l’ironia sarebbe rimasta roba da sofisti e forse oggi non rideremmo come disperati.”

Dalla quarta di copertina (pure ingiuriosa):

“Il problema è che non c’è una filosofia di fondo, e senza una filosofia ogni nessuno osa nuocere al mondo”, Rolando Barto.

“Se risulta essere un’operazione stucchevole, perché lo scrivete?”, un’acuta Lettrice.

“A A A!!1!”, un anonimo ignorante.

Come al solito tutti coloro che contribuiranno al libro privato saranno lodati in calce, alla voce “pagamenti in visibilità”.

P.S. Come titolo avevamo anche pensato “libro di note ad un testo assente”, ma purtroppo non siamo abbastanza ignoranti da non sapere di Dávila.