Se affliggersi e lottare pigramente per vivere male in una stupida menzogna può dirsi salvezza

Probabilmente nessuno rilegge mai la propria tesi. Noi ci abbiamo provato una volta sola, anni fa, e dopo due pagine abbiamo notato il primo grossolano errore. Ma ancora peggio era una sorta di premessa, un succo della faccenda che ci fu chiesto di aggiungere: evidentemente avrebbero letto solo quello. Il tono di questa introduzione imitava quello dei manuali, una via di mezzo tra la grottesca fanfaronata e la commozione intimista. Ci siamo chiesti che tipo di persone potevano mai essere quelle che avevano messo insieme una massa così inutile e confusa di opinioni altrui al solo fine di ottenere un pezzo di carta. Dovevano esserci più di cinquecento note, alcune lunghe intere pagine e di sicuro almeno per la metà sbagliate. Scorrendo la bibliografia si notava altrettanta confusione: insieme agli autori per così dire standard c’erano anche Pirandello ed Elia Spallanzani, che non c’entravano assolutamente nulla.

Fortunatamente la discussione partì subito per la tangente e si parlò di tutt’altro. Era chiaro che né il relatore né il correlatore avevano la minima idea di cosa ci fosse scritto nella tesi, e se è per questo nemmeno noi. Mai ci era stata così chiara la perfetta inutilità, il totale spreco degli anni universitari. Un po’ alla volta, ma implacabilmente, la scuola ci aveva reso dei cretini. Alle medie eravamo brillanti, alle superiori bravi, all’università mediocri, ma ancora abbastanza capaci di mentire per compilare quella mostruosità di tesi e ottenere il minimo che ci serviva a giustificare tutto quello spreco. Si può dire tranquillamente che non abbiamo imparato nulla, anche perché non volevamo farlo. All’epoca forse ci consideravamo anche furbi: come se quell’enorme pantomima l’avessimo organizzata noi: invece era la semplice normalità, il 98% degli studenti faceva tesi come la nostra, addirittura peggiori, e a nessuno importava un fico secco. Il teatrino non stava in piedi per noi, noi studenti al massimo potevamo essere la rotella rotta che avrebbe involontariamente inceppato il gigantesco meccanismo di menzogne ipocrite, il gioco di chi non vuole insegnare in combutta con chi non vuole imparare: ma purtroppo non l’abbiamo fatto.

P.S.

Comunque a ripensarci la faccenda della tesi fu davvero ridicola. Il relatore si alzò in piedi e disse “ahem, sì… questa tesi, beh questa teeesiii… diciaaamoooo… che ci ha ampiamente soddisfattiiii… ma diamo al correlatore la soddisfazione di espooorreeee…”, e con la mano destra fece un segno come se stesse smistando corrispondenza. Allora prese la parola il correlatore, che si alzò e disse “infatti, infatti… una tesi che, si potrebbe direee…” (e nel frattempo sfogliava le pagine come se cercasse un disegno, uno schema, una mappa della metropolitana). “Ecco”, esclamò di colpo, “si potrebbe ancheeee… ma a questo punto passiamo la parola direttamente ai candidati”.
I candidati, cioè noi, erano agghiacciati. Non sapevano assolutamente cosa dire e cominciarono a balbettare “beh grazie… ahem… coff… sì… in effetti questa tesi, ahem… la tesi centrale di questa tesi sarebbe… cioè, scusate… naturalmente è una tesi che andrebbe mumble… verificata? diciamo? Ma come anche gli esperimenti dimostreranno…”

E a questo punto tacemmo. Un silenzio imbarazzante che durò mezzo minuto, mentre relatore e correlatore ci guardavano e sembravano coi gesti della mano chiamare carta, incoraggiare l’espettorazione di scienza, sollecitare benevolmente. Ma il silenzio continuava e noi immaginavamo già la cacciata dall’aula, l’umiliazione pubblica, il dileggio e le valige davanti alla porta di casa. Quando il presidente della commissione, che fino a quel momento pareva stesse sonnecchiando come un gatto, aprì un occhio e quasi tra se disse “dimostrare, vabbè… possono mai dimostrare qualcosa gli esperimenti?”.

Fu la salvezza. Su questo dubbio ozioso ci fiondammo come pescicani. Eravamo allenatissimi a questo tipo di giochi e buttammo subito lì il nome di un paio di filosofi, che non c’entravano assolutamente niente. Di questo parlammo per quindici minuti col presidente, che ogni tanto ci rilanciava la palla proprio come farebbe il migliore amico-spalla in una di quelle serate che bisognava andare a qualche festa e poi invece com’è, come non è, ci si trovava a bere e a fumare droga e a strologare a vuoto per strada. L’argomento vero e proprio della nostra tesi, che evidentemente non interessava a nessuno, fu sfiorato solo una volta, ma fortunatamente riuscimmo a evitare approfondimenti con un’accorta supercazzola. All’improvviso però il presidente sembrò stanco, afflitto: si vedeva che voleva tornare nel suo caldo ronfare interiore, e allora ci congedò bruscamente, come se si fosse infine accorto che la telefonata così sollecita nascondeva il tentativo di vendergli qualcosa.

Tornando a posto con gli occhi bassi e una specie di frastuono nelle orecchie, ci ripetevamo mentalmente “mai più”. Mai più che cosa? Mai più la scuola, gli esami, i teatrini, le chiacchiere inani? Mai più cravatte e testi divisi in capitoli, mai più palore che nessuno legge, noi per primi? O più in generale mai più questa pagliacciata di vita? Non ci siamo mai risposti.

L’esito, per chi volesse saperlo, fu discreto. La tesi ebbe il massimo dei voti, salvando la nostra periclitante media e consentendoci di prendere il voto che per tutti i conoscenti era il minimo, assolutamente il minimo per noi. Anche quella volta l’avevamo appena scampata; se affliggersi e lottare pigramente per vivere male in una stupida menzogna può dirsi salvezza.