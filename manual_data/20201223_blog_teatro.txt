Ulteriori conseguenze del teatro
Disse (con la consueta lucidità) Elia Spallanzani: “Non mi ricordo quale regista è stato molto complimentato perché nel mettere in scena Re Lear ha affidato il ruolo di Cordelia e quello del buffone alla stessa attrice. A molto critici è sembrata una trovatona delle più moderne, delle più psicanalitiche. Quando poi per secoli è stata regola usare lo stesso attore per più personaggi, affinché non stesse ozioso. Anche in Peter Pan, per dire, il padre dei ragazzi e Capitan Uncino erano la stessa persona: il che non mancò di produrre interpretazioni. Ma il motivo, più banalmente, era semplice economia. Economia, Orazio, economia! E principio fondante del teatrume, ossia che l’attore non è il personaggio: altrimenti tanto varrebbe chiudere la baracca. Ma quel che bisognava osservare, semmai, non era che il teatro fa come la mente, sibbene che la mente fa come il teatro, e per economia psichica usa la stessa forma per più funzioni. Perciò tutti i segni più profondi e tutte le immagini ossidenti sono doppi, o tripli, e casomai quadrùpli: per economia! E questo in fondo io volevo dire col mio Amleto solipsista, che non avendo soldi per scritturare una compagnia ero costretto a far recitare tutto a uno, ma anche stavolta la mia banale protesta sociale fu scambiata per invenzione strana e cervellotica, perché in questo paese dire un’ovvietà è una cosa rivoluzionaria (puccioppo, n.d.f.)”.
P.S. Visto il fallimento dei suoi esperimenti teatrali, Spallanzani pensò anche di darsi al cinema. Negli anni ’70 tra i sedicenti intellettuali le cinefilia era di moda per cui lui, nel suo ennesimo, vano tentativo di entrare nella camorrucola degli editi, decise di appassionarsi a qualche tipo di cinema forestiero. Il problema è che in realtà a Spallanzani piacevano i film di Stanlio e Ollio e di Totò mentre il cinema di assaggio non lo sopportava proprio, e quindi per potersi vantare senza doversi però fracassare i coglioni a vedere filmacci forestieri non doppiati decise di inventarsi un grande regista forestiero, il Cecilio De’ Mille del cinema Ugro-Finnico, il politicissimo e abissale Lars Korreggia. “Come fa girare la macchina Lars Korreggia…”, diceva Spallanzani agli amici, e poi si portava le dita a cuoppo alle labbra e schioccava un bacio.