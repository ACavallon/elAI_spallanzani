I bambini ci insegnano che i bambini non ci insegnano tranne il fatto che non ci insegnano:
L'altro giorno abbiamo chiesto a una bambina "secondo te chi sono questi tizi nel quadro" (attenzione, questa non è una di quelle storie sui bambini geniali o portatori di una insondabile e sbalorditiva saggezza, specie quando sono tuoi parenti: no, si trattava di una normale bambina, con le comuni caratteristiche della sua età). E lei, 'sta bambina insomma, ha detto "sono Adamo ed Eva e quello in mezzo è Dio". 
Siccome la domanda l'avevamo fatta tanto per fare, quasi per imbarazzo, più che altro per mostrare che anche noi se vogliamo siamo capaci di conversare con una bambina, la risposta ci ha colto di sorpresa: non avevamo neanche guardato bene il quadro ma in effetti sì, l'uomo e la donna nudi, l'albero alle spalle, qualcosa di etereo nel paesaggio, i due erano palesemente candidati al ruolo di Adamo ed Eva, ma il tizio in mezzo, come poteva essere Dio?
Allora abbiamo detto ma no, non vedi come è giovane? È biondo. Al massimo sarà Giesucri... e a questo punto ci siamo accorti che a furia di ripeterci che Dio, se esiste, non può avere una forma, siamo arrivati al punto di non riuscire più a dargli una forma. Fosse stato il solito vecchio barbuto, inquietante simulacro di babbo natale, forse avremmo pensato "toh, la solita scemenza di dio vecchio barbuto", quindi avremmo capito cosa rappresentava il segno solo dicendoci che in realtà non lo rappresentava: ma siccome non era nemmeno un'immagine normalmente sbagliata, quel giovane dio ci era sfuggito completamente. E come al solito abbiamo ricominciato a pensare a Giesucristo, l'aspetto di dio che si è fuso con lo spirito irrappresentabile e col vecchio-antenato: giovane e vecchio, visibile e invisibile, che non è uccello e non è fiamma, e assomiglia all'uno e all'altra: abbiamo avvicinato il viso al quadro, questo dunque sarebbe dio, senza barba e senza croce, cristo prima di incarnarsi, quando era già GRISDO, e sapeva già tutto. Allora ci è tornato in mente questo racconto di Elia Spallanzani [L'alternativa]