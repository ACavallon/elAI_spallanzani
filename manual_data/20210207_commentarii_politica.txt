Ci hanno regalato il libro di Palamara e Sallusti, "Il sistema". E' solo una lunga intervista ma il ruolo di Sallusti è modesto, non fa mai domande difficili (del resto cosa ci si può aspettare da un libro-intervista, un genere di ipocrisia già ripugnante?), asseconda il Pala e ci tiene solo a sottolineare quanto i magistrati siano stati maligni con Berlusconi. Il Pala dal canto suo descrive i vertici della giustizia italiana come un insieme di bande.
La battaglie per le nomine, i procedimenti disciplinari più o meno severi a seconda degli equilibri politici del momento, il cinismo, la feroce ipocrisia che tiene continuamente in bocca i magistrati uccisi dalle bombe mentre l'unica preoccupazione è come impiegare nel modo più proficuo il proprio pacchetto di voti... al di là dei singoli episodi, l'impressione generale che si ricava è un senso di nausea, di disperazione. E' anche chiaro che Palamara ha il massimo interesse a rappresentare questo "sistema" come generalizzato e imbattibile, per il banale motivo che così la sua responsabilità dovrebbe sembrare minore: faceva quello che facevano tutti e comunque non si poteva fare altrimenti, perché opporsi significava firmare la condanna a morte della propria carriera se non peggio.
Naturalmente questo in parte non deve essere vero. Il degrado c'è, ed è profondo, va avanti da tanti anni e ormai è evidente a tutti, ed il vero peccato è che a parlarne sia Palamara, uno così compromesso che anche se dicesse solo la verità molti si rifiuterebbero di crederci. Uno che ha aspettato l'ultimo secondo per parlare, e che minaccia di continuare a parlare al palese scopo di negoziare.
Tuttavia, colpisce che le sue dichiarazioni cadano in una specie di vuoto. Pare che nessuno di quelli chiamati in causa senta il bisogno di replicare. La strategia adottata sembra proprio quella del silenzio: Palamara non merita risposta, continui pure a fare i suoi giochetti che tanto nessuno gli crederà e non succederà niente, non ci saranno indagini, verifiche, la cosa morirà così perché tolta la mela marcia tutto va bene. 
La nostra impressione invece è che Palamara abbia ragione almeno su un punto, e cioè che i meccanismi di selezione (in effetti di antiselezione) dei vertici resteranno gli stessi anche dopo di lui, e che quindi il processo di corruzione (inteso proprio nel senso di estensione del marcio) si ripeterà, senza alcun dubbio.