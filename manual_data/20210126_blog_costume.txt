Anche i fiori si comprano coi soldi
Meditavamo di passare a Patreon, in pratica un blog con alcuni contenuti riservati ai sostenitori paganti. Nemmeno per i soldi, figurati, ma per evitare almeno la pubblicità. Però oggettivamente il nostro settore è talmente piccolo e specializzato che sembra impossibile. Allora siamo tornati al vecchio progetto di una rivistina, un “Settimanale della persona signorile” che riunisca i contributi di tot soggetti peculiari, che a ben vedere non hanno niente in comune se non un certo generico non compagnismo. Noi potremmo riservarci una sorta di angolo cultulare.
Al momento le illustri personalità contattate non si sono mostrate entusiaste del progetto. Del resto se fossero facili prede dell’entusiasmo non sarebbero peculiari, e nemmeno non compagne. Di nuovo, constatiamo che il serpente si morde la coda lunga: tutti quelli che hanno davvero qualcosa da dire sono così individualisti o così scoraggiati, o entrambe le cose, che preferiscono mormorare oscenità nel loro angolo piuttosto che intrupparsi in una compagnanza qualsiasi. La loro peculiarità dipende innanzitutto dal dolore che provano nell’attrito col prossimo. Ancora più in profondità, gli manca quell’istinto elementare di sopravvivenza che alimenta le varie piccole camorre che occupano tutti gli spazi possibili: quel semplice “saper vivere” che poi è il camuffamento in forma etica del comune do ut des. Per questo non danno, o danno anche troppo ma in cambio di nulla, e se accettano qualcosa in cambio è solo dal soggetto più impersonale e disprezzabile di tutti: la pubblicità*.
Come se l’unico modo per mantenere una certa idea di se, che include lo sprezzo per quel che si fa, in quanto solo lo sprezzo è garanzia di libertà ed eleganza, sia disprezzare anche chi paga. Questo orrore dello scambio è, effettivamente, l’unica cosa che a un livello fondamentale e quasi biologico si oppone alla “natura economica” creata dalla nostra società. Si noti che i compagni invece non aborrono lo scambio in se, ma contestano solo il meccanismo che fissa i termini dello scambio: vogliono stabilirli loro invece di lasciarli al mercato. Perciò i compagni, anche quando si buttano in attività antieconomiche (cioè praticamente sempre), continuano a scambiare come dei forsennati: anche loro riducono tutto a poste, si scambiano lodi, segnalazioni, vendono sentimenti in cambio di sensi di colpa e viceversa, stringono nodi, mentre per i non compagni pare che la massima soddifazione sia il furto: li ho fregati, mi hanno pagato per nulla (oppure, ma inconsciamente, mi hanno fregato, gli ho dato tutto per nulla. Entrambe le soluzioni sono ugualmente soddisfacenti, per loro).
È di nuovo una sorta di cacciatori contro coltivatori, e non c’è da sperare che stavolta vincano i cacciatori. I quali, però, avevano almeno il buon senso animale di non equiparare la soddisfazione del furto a quella di essere derubati.
Insomma la strada per costruire una vera e propria Massoneria degli Spostati sembra chiusa.
* La cui volgarità, oltre un certo punto, diventa innocenza. Per esempio, è noto che Mike Bongiorno era genuinamente felice di fare la pubblicità della carta da culo o di qualunque altro prodotto, e si vedeva pure. Per Mike era ovvio e normale che chi mette i soldi deve avere qualcosa in cambio. Di certo si sentiva anche in dovere di esaltare il prodotto oltre i suoi meriti: era l’etica dello scambio onesto.
Persone più istruite ma meno oneste di Mike invece la pubblicità la nascondono, e la evidenziano con iperboli che loro considerano ironiche. Amano dire che sono delle puttane del sistema, cosa che le buone puttane, quelle veramente coscienziose, non fanno mai. Più dell’educazione sessuale, che ormai non serve a niente perché il settore è fittamente regolamentato e quindi si dovrebbe parlare di tecnica e non di educazione, a scuola servirebbe un’educazione al commercio: insegnare ai bambini a vendere con naturalezza, con grazia, senza sentirsi per forza degli imbonitori o dei ladri anche se non si dice sempre esattamente la verità. Naturalmente queste cose dovranno comunque scoprirle a loro spese nella vita, ma non avranno mai quella bella scioltezza che si acquista solo da piccoli, come fosse una lingua straniera. La loro malizia non diventerà mai una vera e propria seconda natura e quindi puzzerà sempre di falso, di forzato, di ironico, di puttanesco.
P.S. Notare che l’istinto che valuta il furto più dello scambio è molto più diffuso di quanto si possa credere e in realtà spesso nello stesso individuo le due cose in qualche modo convivono. Essendo lo scambio scaduto da forma di comunicazione a bieco meccanismo, il furto e la dilapidazione si sono insignoriti. Il che spiega il successo di quelle forme “d’arte” che sono palesemente degli imbrogli. L’opera “che l’avrei saputa fare anch’io”, il cesso rotto nel museo, il mimo di statue: tutta roba che piace proprio perché viene da gridare “ma è un furto, è circonvenzione di incapace!”. L’unica cosa che giustifica queste opere è la concomitanza della loro nullità e del loro successo. Se volessero qualcosa, pagare per vederle ricadrebbe nell’aborrita categoria dello scambio. Invece è proprio il loro carattere di rapina, e il farsi allegramente rapinare, che le colloca fuori dalla vita ordinaria e quindi in ciò che tutti, in mancanza di un termine migliore, insistiamo a chiamare arte.
Cioè, il passaggio (avvenuto già un secolo fa) è dall’arte che rappresenta la delinquenza all’arte come delinquenza tutto corto. Arte in quanto delinquenza. Da ciò l’esaltazione del vandalismo, della truffa, della cinica e frivola baracconata.